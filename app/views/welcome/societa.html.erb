<div class="row-fluid">
	<div class="offset1 span10">
		<blockquote>
		    <p>Il rugby è uno sport bestiale giocato da gentiluomini. Il calcio è uno sport da gentiluomini giocato da bestie. Il football è uno sport bestiale giocato da bestie.”
		    </p>
		    <small>cit <cite title="Source Title">H. Blaha</cite></small>
		</blockquote>
	<p>La nascita ufficiale della prima squadra nonesa di rugby si perde in una fredda serata di inizio novembre 2011 quando Simone “Zirmol” Amato, giovane di Malgolo trasferito a Verona e all’epoca giocatore della Scaligera Rugby, si incontra con Daniele “Doro” Rosati di Romeno, grande appassionato dello sport ovale sin dalla tenera età e membro dell’associazione sportiva Cedroni di Romeno, attiva soprattutto nell’organizzazione di gare di sci. I due, tra una birra e l’altra, sognano una squadra di rugby anche nella valle delle mele, zona ancora vergine per lo sport dalla palla ovale. Inizia così il reclutamento, partendo dai “paesani” di Romeno e dagli ex compagni delle scuole superiori. Fortuna vuole che il campo di Romeno è libero (anche se somiglia più ad un campo di patate che ad un campo da calcio visto il lungo periodo di inutilizzo) e partono così i primi allenamenti, svolti da Daniele e Simone alla presenza di 6/7 amici, volenterosi ma con poche idee di cosa fosse il rugby. Dopo poche settimane arriva l’inverno e soprattutto arriva il gelo e la neve, che mette subito alla prova quel gruppo di amici. Che fare? La voglia di continuare a giocare è tanta e si cerca quindi una palestra per potersi continuare ad allenare. Per tutto l’inverno il gruppo si allena nella palestra di Romeno, e a fine febbraio, non appena la neve inizia a calare nel campo, tornano subito in esterna, dove si può giocare veramente. Simone deve tornare a Verona per motivi di studio e lavoro, e lascia il compito di guidare la squadra a Daniele.</p>
	<p>
	I ragazzi decidono di darsi un nome, e Daniele propone i “Cedroni”, in onore dell’associazione sportiva di Romeno. E Cedroni sia. Parte la “campagna acquisti” tra i ragazzi dei paesi vicini ed il gruppo inizia a farsi un po’ di pubblicità sui social network e nei bar della valle con qualche timida locandina. Il gruppo aumenta notevolmente in primavera… ad ogni allenamento arriva qualcuno di nuovo e nel giro di qualche mese si arriva ad oltre venti ragazzi, provenienti da tutta la valle e desiderosi di imparare. A maggio le “morose” dei Cedroni, stufe di vederli sempre al campo a divertirsi, decidono di non essere da meno e chiedono ai maschietti di insegnarli questo strano gioco. Nasce così anche la sezione femminile guidata da capitan Fabrizia Zani ed allenate da uno dei ragazzi (Giorgio Maggi, il teròne di Sanzeno).
	Ragazzi e ragazze si allenano per quasi tutta l’estate, e dopo l’intervallo forzato “per la coidura”, si inizia a fare sul serio visto che i numeri iniziano ad essere interessanti (quasi 30 ragazzi e 7 ragazze). I Cedroni, guidati da Coach Doro, si allenano intensamente e programmano per la primavera 5 amichevoli con squadre di serie C e amatoriali per “testare” il loro livello. Le ragazze decidono di contattare le loro colleghe bolzanine per allenarsi assieme e per raggiungere un numero più cospicuo di atlete agli allenamenti.</p>
	<p>
	La primavera 2013 segna il passo per il rugby noneso: A marzo viene ufficialmente fondata la ASD Rugby Cedroni Val di Non, eletto il primo direttivo (con i giocatori Nicola Straudi e Alessio Chini a ricoprire rispettivamente le cariche di presidente e vicepresidente) e viene giocata la prima partita di rugby a XV maschile in valle (Cedroni vs. Rugby Oltrefersina a Rumo, finita 41 a 7 per la più esperta formazione Valsuganotta), oltre che la prima partita di Rugby a VII femminile (Cedrone vs. Lagaria Rugby a Romeno, vinta dalle ragazze per 3 mete a 1).</p>
	<p>
	Dopo le amichevoli primaverili la società si affilia alla F.I.R. (Federazione Italiana Rugby) e decide per il grande salto direttamente in serie C, grazie alla nascita di un girone territoriale ad 9 squadre che coinvolge, oltre ai Cedroni, altre 4 squadre trentine. La squadra, guidata dai Coach Luciano Fiore, Pablo Salmoiraghi e Daniele Rosati non ha ancora raggiunto la maturità per un campionato duro come quello della serie C federale, ma si decide comunque di iscriversi e di vivere il campionato come una “palestra” dove imparare dalle squadre più esperte. Anche le ragazze con lo stesso spirito decidono per la partecipazione alla Coppa Italia di rugby a VII femminile formando una franchigia, le “Alp Queens”, con le colleghe di Bolzano e Rovereto. Con la stagione 2013/14 inizia ufficialmente la storia del rugby noneso nei campionati federali…Il sogno di giocare a rugby in Val di Non sta lentamente prendendo forma…
	</p>
	</div>
</div>